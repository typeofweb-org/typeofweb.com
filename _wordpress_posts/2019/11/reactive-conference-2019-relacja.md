---
title: Reactive Conference 2019 – relacja
date: 2019-11-07T16:50:44.000Z
isMarkdown: true
status: publish
permalink: reactive-conference-2019-relacja
authors:
  - michal-miszczyszyn
type: post
thumbnail:
  url: >-
    /public/assets/wp-content/uploads/2019/11/Screenshot-2019-11-06-at-23.32.46.png
  width: 3326
  height: 1626
categories:
  - slug: javascript
    name: JavaScript
  - slug: opinie
    name: Opinie
seo:
  focusKeywords:
    - Reactive Conference
  focusKeywordSynonyms:
    - ReactiveConf
  metadesc: >-
    Moja relacja z konferencji Reactive Conference 2019 w czeskiej Pradze. Czy
    mi się podobało? Czy warto pojechać na ReactiveConf 2020?
---

ReactiveConf 2019 ponownie w czeskiej Pradze. Jak obiecałem, tak zrobiłem i pojechałem na tę konferencję poświęconą tematom takim, jak: JavaScript, React, Vue, Angular, Programowanie Reaktywne, TypeScript i innym. Czy było warto?

---

## ReactiveConf

Na Reactive Conference pojechałem po raz trzeci. Dwa lata temu w Bratysławie byłem [absolutnie zachwycony organizacją](https://typeofweb.com/krotka-relacja-z-reactiveconf-2017/), a w roku ubiegłym, już w Pradze, [też było świetnie](https://typeofweb.com/bylem-na-reactiveconf-2018/)!

Tegoroczna edycja jednak jest dla mnie wyjątkowa, gdyż **na ReactiveConf pojawiłem się w roli partnera**!

https://www.instagram.com/p/B4PQuO7D_Z5/

Oprócz **kodu zniżkowego -20% na bilety**, z którego skorzystało 7 osób, otrzymaliśmy też dwie wejściówki VIP na konferencję! Co to oznacza? Po kolei…

## Konferencja

Razem z Wojtkiem przylecieliśmy na miejsce dzień wcześniej wieczorem i mimo szczerych chęci, nie zdążyłem już na kolację z prelegentami. Zostałem jednak rozpoznany przez fana Type of Web już na lotnisku (pozdro Konrad), później poznałem jeszcze jeszcze jedną osobę (pozdro Łukasz) i tak w czwórkę spędziliśmy wieczór.

Następnego dnia z samego rana udaliśmy się do Forum Karlin, gdzie odbywała się konferencja. Praga-Karlin to, jak już kiedyś pisałem, takie centrum biurowe Pragi, ale jednocześnie bardzo klimatyczna dzielnica oddalona raptem 3 przystanki metrem od ścisłego centrum. Wcześniej mailem otrzymałem informację, że identyfikator powinienem odebrać przy stoliku VIP 😍

Udaliśmy się na otwarcie konferencji. Organizatorki przyzwyczaiły mnie już do otwarcia z pompą, ale tego się nie spodziewałem! Przywitała nas kobieta w sukni balowej i śpiew operowy ze sceny. Do tego, chyba już tradycyjne, serwowane było Prosecco. Chociaż akurat unikałem alkoholu ze względów zdrowotnych, to nadal uważam to za miły gest.

## Venue

Po uroczystym otwarciu, postanowiłem sprawdzić, co jeszcze ciekawego dzieje się w budynku ReactiveConf. Praktycznie **cały dzień podawane były przekąski: kanapki, ciasta, a także napoje**. Sponsorzy przeganiali się w pomysłach i zaskakiwali: Mieliśmy między innymi okazję spróbować symulatora jazdy samochodem rajdowym, w którym specjalny fotel obracał się i przechylał tak, aby odwzorowywać zachowanie prawdziwego auta na torze. Oprócz tego było też stanowisko VR, liczne konkursy z nagrodami, a także zawody programistyczne. Na tych ostatnich wygrałem ładowarkę bezprzewodową do telefonu od firmy Unicornsystems. Nie cierpię gadżetów, ale ten akurat mi się przyda!

Wracając do identyfikatorów VIP: Oprócz szpanu, takie ID pozwalało na wejście na tajemnicze pierwsze piętro. Poza nami, byli tam tylko prelegenci i inni partnerzy np. **Adam Romański z [Hello Roman](https://www.youtube.com/channel/UCq8XmOMtrUCb8FcFHQEd8_g)**! Z ważniejszych rzeczy, nie licząc dostępu do lepszej sieci wifi, w strefie VIP serwowane były przez cały dzień drinki z różnymi mocnymi alkoholami. Cierpiałem, że nie mogłem próbować.

## Lunch

Patrząc oczami organizatora kilku edycji meet.js Summit, **jestem pod ogromnym wrażeniem tego, jaki rozmach mają organizatorki Reactive Conf**. Mówię o całokształcie konferencji, ale szczególnie newralgicznym momentem każdego wydarzenia na kilkaset osób jest podanie obiadu. Tutaj obeszło się bez jakichkolwiek zgrzytów! Lunch był wydawany z 11 punktów (!) przez dwie godziny non-stop i nie było w zasadzie żadnej kolejki.

## Prezentacje

Na Reactive Conference było kilka śmiesznych prezentacji, a także sporo ciekawych. Paradoksalnie, najbardziej moją uwagę przykuły tzw. lightning talki, czyli pięcio- lub dziesięcio-minutowe prezentacje. Prosto w sedno, bez owijania w bawełnę. Bardzo dobre wrażenie zrobiło na mnie takie krótkie wystąpienie **Karola Fabjańczuka** ze Szczecina (pozdrawiam!) na temat **Vue.js Composition API**.

## Warsztaty na ReactiveConf

Tegoroczne wydarzenie jest wyjątkowe też z jeszcze jednego powodu: **Trzeciego dnia ReactiveConf prowadziłem 4-godzinny warsztat z ReasonML**.

https://twitter.com/ReactiveConf/status/1190279565513568258

<a href="/public/assets/wp-content/uploads/2019/11/MZET3111-20191101.jpg"><img src="/public/assets/wp-content/uploads/2019/11/MZET3111-20191101-1024x683.jpg" alt="Zdjęcie sali pełnej ludzi na warsztacie Michała Miszczyszyna z ReasonML" width="1024" height="683" class="aligncenter size-large wp-image-2275" /></a>

Pomimo problemów technicznych (#wififail), uczestnicy/czki zadawali/ły wiele pytań. Wspólnie zbudowaliśmy grę snake korzystając z programowania funkcyjnego!

## After party

Podobnie, jak rok temu, organizatorki konferencji przekazały wszystkim uczestnikom/czkom **darmowe 5-dniowe bilety na komunikację miejską**! To świetne rozwiązanie, znacznie lepsze od kodów na Ubera czy tym podobnych pomysłów znanych z innych wydarzeń. Bilety przydawały się wieczorem i przez weekend po konferencji.

After party odbywały się codziennie przez trzy dni i przyjmowały trochę nietypowy kształt: Zamiast jednej dużej imprezy, przez pierwsze dwa dni organizowane były mniejsze wydarzenia w barach lub biurach sponsorów. Każdy mógł się zapisać i przyjść tam, gdzie akurat miał po drodze. Dodatkowo, przewodnicy oprowadzali kilka chętnych grup po najciekawszych punktach Pragi (a ostatnią atrakcją był oczywiście bar z czeskim piwem).

Ostatniego dnia wszyscy, łącznie (a może na czele) z organizatorkami udaliśmy się do jednego miejsca, w którym mogliśmy trochę potańczyć. Znowu, oczami organizatora dużo mniejszych wydarzeń, nie jestem w stanie sobie nawet wyobrazić, jak wiele stresu i „pary” zeszło z organizatorek po zakończeniu wydarzenia!

## Podsumowanie ReactiveConf

Ogółem, powtórzę to samo, co napisałem rok temu: Jeśli interesujesz się tematem, siedzisz trochę w branży, śledzisz blogi, newslettery, wiadomości… to większość tematów z konferencji będzie Ci już znana.

Nie jeżdżę raczej na tego typu wydarzenia, aby się czegoś konkretnego dowiedzieć. Bardziej po to, aby złapać jakieś ciekawe kontakty, albo usłyszeć słowa-klucze, które potem w domu sam sobie wygooglam. Jeśli chcesz się czegoś nauczyć, to polecam [warsztaty lub szkolenia](http://typeofweb.com/szkolenia/). Co ciekawe, sam dwa lata temu byłem na Reactive Conference na warsztacie z ReasonML, a w tym roku już go prowadziłem :)

Wypada zadać w końcu to pytanie: **Czy polecam ReactiveConf?** Odpowiedź to **absolutnie tak!** Czy przyjadę znowu za rok? Również tak. A jeśli Wy chcielibyście kupić bilety trochę taniej, to śledźcie posty na Facebooku za kilka miesięcy, bo **będę miał znowu dla Was kupon zniżkowy**!
