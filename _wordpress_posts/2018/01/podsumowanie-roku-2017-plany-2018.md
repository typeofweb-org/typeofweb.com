---
index: 51
title: Podsumowanie roku 2017 i plany na 2018
date: 2018-01-13T08:03:46.000Z
isMarkdown: false
status: publish
permalink: podsumowanie-roku-2017-plany-2018
authors:
  - michal-miszczyszyn
type: post
thumbnail:
  url: https://res.cloudinary.com/type-of-web/wp-content/uploads/2018/01/pexels-photo-285173-1.jpeg
  width: 1920
  height: 1280
categories:
  - slug: inicjatywy
    name: Inicjatywy
  - slug: opinie
    name: Opinie
seo: {}
---

Właśnie wracam z ponad dwutygodniowego urlopu. Była to dla mnie całkowita przerwa od wszystkiego co robię na co dzień — przerwa od pracy, od bloga, <strong>bez internetu</strong>, z dala od domu. Życzyłem Wam chwili wytchnienia od projektów, dedlajnów i fakapów — i sam się do swoich zaleceń zastosowałem. W tym wpisie chciałbym, po krótkim odpoczynku i zdystansowaniu się, <strong>podsumować rok 2017</strong>. Dalej opiszę swoje <strong>plany na 2018</strong>, aby za kolejne 12 miesięcy móc się z nich rozliczyć. Do dzieła!

{/_ more _/}

<h2>Podsumowanie 2017</h2>

<h3>2017 to przede wszystkim własna działalność</h3>

Otóż tak, do tej pory nie miałem swojej działalności ;) Pracowałem w biurze, a potem też zdalnie, dla klientów z Polski i zagranicy — wszystko to na podstawie różnych rodzajów umów, a dochody wpisywałem do przeróżnych pól w PIT. Ale bez własnej działalności!

Działalność otworzyłem pod koniec grudnia 2016, ale na dobrą sprawę mentalnie przestawiłem się na tę formę współpracy dopiero w styczniu 2017 :) Był to idealny moment, bo zbiegło się kilka interesujących wydarzeń — rezygnacja z dalszych studiów i zmiana klienta były świetną okazją na rejestrację w CEIDG pod nazwą Type of Web.

W ogarnięciu wszystkiego bardzo mi pomogła strona <a href="https://programistanaswoim.pl">programistanaswoim.pl</a>, polecam każdemu kto rozważa otwarcie swojej działalności gospodarczej :)

<h3>PKD</h3>

Na pewno to pytanie się pojawi, więc staram się uprzedzić: <strong>Moje PKD</strong> to przede wszystkim „Działalność związana z oprogramowaniem”. A wszystkie, które wpisałem to:

<ul>
    <li>62.01.Z (Działalność związana z oprogramowaniem)</li>
    <li>58.29.Z (Działalność wydawnicza w zakresie pozostałego oprogramowania)</li>
    <li>62.02.Z (Działalność związana z doradztwem w zakresie informatyki)</li>
    <li>62.03.Z (Działalność związana z zarządzaniem urządzeniami informatycznymi)</li>
    <li>62.09.Z (Pozostała działalność usługowa w zakresie technologii informatycznych i komputerowych)</li>
    <li>63.11.Z (Przetwarzanie danych; zarządzanie stronami internetowymi (hosting) i podobna działalność)</li>
    <li>63.12.Z (Działalność portali internetowych)</li>
    <li>82.30.Z (Działalność związana z organizacją targów, wystaw i kongresów)</li>
    <li>85.59.B (Pozostałe pozaszkolne formy edukacji, gdzie indziej niesklasyfikowane)</li>
</ul>

Macie jeszcze jakieś sugestie? Poproszę o komentarz.

<h3>Prowadzenie szkoleń</h3>

Nie jest tajemnicą, że od zawsze pociągało mnie tworzenie warsztatów i szkoleń. Lubię tę formę pracy z ludźmi. Jednak tak naprawdę nigdy wcześniej nie miałem okazji prowadzić komercyjnych zajęć. Dlatego bardzo się ucieszyłem gdy na horyzoncie pojawiła się propozycja <strong>współpracy z InfoShare Academy w Gdańsku</strong>!

Jako trener prowadziłem wykłady/ćwiczenia w kilku różnych grupach. Jaki zakres? Totalne podstawy HTML i CSS — to ze mną kursanci mieli jedne z pierwszych godzin zajęć. Muszę powiedzieć, że bardzo dużo się przez ten czas nauczyłem. Dostałem treściwy feedback od wielu osób (anonimowe ankiety po każdych zajęciach) i udało mi się skutecznie poprawić luki w swoich wykładach :) Muszę się pochwalić, że według kursantów wypadałem bardzo dobrze 😎

Prowadzenie zajęć traktowałem głównie jako hobby i formę urozmaicenia dnia. Jestem bardzo wdzięczny InfoShare Academy, że dali mi szansę wykazania się mimo totalnego braku doświadczenia w tej dziedzinie :D Jednak ostatecznie zmiany (o których piszę w kolejnym akapicie) i brak czasu zmusiły mnie do rezygnacji z dalszego wykładania. Kiedyś <strong>na pewno chciałbym do prowadzenia szkoleń wrócić</strong> :) Jestem otwarty na wszelkie propozycje!

<h3>Rozpoczęcie współpracy z X-Team</h3>

Dużą zmianą dla mnie w roku 2017 było przejście do X-Team. X-Team to rodzaj pośrednika pomiędzy mną a klientami, ale nie tylko — to także świetni ludzie, społeczność i kultura. <strong>Poświęcę temu tematowi na pewno cały osobny wpis!</strong> Tutaj tylko krótko: Z (stosunkowo krótkiej) perspektywy czasu mogę powiedzieć, że to była bardzo dobra decyzja dla mnie i mojego dalszego rozwoju zawodowego :)

Przed X-Teamem współpracowałem z Toptalem. Muszę wspomnieć o tym, że forma współpracy z Toptalem jest na tyle elastyczna, że nigdy od nich formalnie nie odszedłem ani nie rozwiązałem umowy — tylko „zawiesiłem” swoje konto. Toptal to tylko pośrednik, a zlecenia z Toptala mogę przyjąć kiedy zechcę, albo kiedy będę miał wolną chwilę. Tego mostu chyba też nie warto palić :)

<h3>meet.js Summit 2017</h3>

Mnóstwo energii, czasu, siły i nerwów poświęciłem w tym roku organizacji meet.js Summit 2017. Jest to ogólnopolska konferencja niejako podsumowująca rok działalności meet.js i nowinek w świecie Internetu. Ale nie tylko! Jest to też <strong>wspaniała szansa dla prelegentów, którzy chcieliby zaistnieć w Polsce i poza jej granicami</strong>. meet.js Summit od zawsze prowadzony jest w 100% w języku angielskim, dzięki czemu wszystkie nagrania prelekcji służą potem uczestnikom do aplikowania na większe i bardziej prestiżowe wydarzenia na całym świecie! Cel jest szczytny i bardzo się cieszę, że już po razu drugi przykładam się do jego realizacji (<a href="http://summit.meetjs.pl/2013/">współorganizowałem też meet.js Summit 2013</a>).

W tym roku meet.js Summit organizowaliśmy razem z Wojtkiem Urbańskim, Arkiem Putko i Łukaszem Nowackim. Wszyscy się mocno przykładaliśmy do jej organizacji, ale był moment gdzie zapał spadł — wtedy naturalnie przejąłem inicjatywę i dzięki temu udało nam się wszystko dopiąć na ostatni guzik. Efekt? Świetna konferencja, wspaniali ludzie i ponadprzeciętne prezentacje!

https://typeofweb.com/meet-js-summit-2017-nasze-podsumowanie/

Trudno nawet oszacować ile godzin, ile maili i ile telefonów zainwestowałem w organizację tego wydarzenia. Wystarczy chyba, że powiem, iż <strong>pierwsze kroki w kierunku zorganizowania meet.js Summit 2017 podjęliśmy prawie rok przed terminem konferencji</strong>!

<h3>Intensyfikacja blogowania na Type of Web</h3>

3Q 2017 to był dla mnie również doskonały moment do przemyśleń związanych z dalszym rozwojem bloga Type of Web. Musiałem odpowiedzieć sobie na pytania w jakim kierunku chcę, aby to szło, na czym mi zależy i czy na pewno chcę to robić sam i za darmo?

Na pierwsze pytanie odpowiedziałem: <strong>Chcę dalej rozwijać Type of Web po polsku, chcę pisać teksty specjalistyczne, chcę publikować kursy i chcę eksperymentować z formą.</strong>

Efektem była przede wszystkim <strong>całkowita zmiana wyglądu</strong> — z prostego, domyślnego szablonu z jedną kolumną i tylko treścią, przeszedłem na layout z wieloma dodatkowymi elementami (sidebar, nagłówek, gruba stopka) jednak bez utraty czytelności tekstu. Zmiany testowałem i wdrażałem przez kilka tygodni, aby ostatecznie opublikować nową wersję 5. września. Celowo przed meet.js Summit — liczyłem, że uda mi się trochę wypromować bloga w kuluarach.

https://typeofweb.com/czemu-porzucilem-ghost-rzecz-wordpress/

Dodatkowo przy zmianie wyglądu (i silnika) miałem też na uwadze fakt, że <strong>chciałbym zaprosić inne osoby do współpracy</strong> nad blogiem. Początkowo w postaci wpisów gościnnych (jak na przykład ten od Wojtka: „<a href="https://typeofweb.com/this-js-kontekst-wywolania-funkcji/">this w JS — czyli kilka słów o kontekście wywołania funkcji</a>”), ale docelowo na zasadach współpracy długofalowej. Zdecydowałem się też zintensyfikować własne pisanie i <strong>zwiększyć częstotliwość nowych postów</strong>.

Efekty? Wzrost zaangażowania o kilkaset %. Znaczne przyśpieszenie wzrostu liczby użytkowników i lajków na Facebooku. Gdy patrzę na te liczby — serce się raduje ❤️

<FacebookPageWidget />

<strong>Przez cały ten czas Type of Web nadal pozostawał inicjatywą niekomercyjną</strong>. Nie ma tutaj reklam, programów partnerskich ani artykułów sponsorowanych. Cały ruch na blogu budowany jest w 100% organicznie, bez reklam ani natrętnego spamu na grupach na Facebooku. Tym bardziej cieszą mnie tak dobre rezultaty :)

<h2>Plany na 2018</h2>

<h3>Rozwój bloga</h3>

Oczywiście docelowo chciałbym, aby Type of Web mogło chociaż na siebie zarobić ;) Jednak poprzeczkę stawiam wysoko i absolutnie <strong>nie chcę robić tego kosztem merytoryki</strong>. Mówię „nie” natrętnym reklamom, nic nie wnoszącym wpisom sponsorowanym, albo reflinkom do usług, z których nie korzystam.

Dodatkowo chcę zaprosić do współpracy więcej osób. Ciągle o tym wspominam i ciągle o tym rozmawiam i mam nadzieję, że 2018 będzie rokiem kooperacji :)

<h3>Projekty dla społeczności</h3>

W tak zwanym „międzyczasie” pracuję z kilkoma osobami nad paroma tajnymi projektami — dla społeczności. Mam nadzieję, że wkrótce uda się uruchomić i pokazać światu chociaż jeden z nich :) Taki jest plan!

<h3>Kursy React.js i Hapi.js</h3>

Intensywnie pracuję nad dalszymi częściami kursów React.js i Hapi.js. Ten pierwszy okazał się być ogromnym sukcesem — bardzo pozytywny odzew, ogromne zaangażowanie społeczności. Hapi.js trochę zaniedbałem — opublikowałem podstawy, a potem niestety nie miałem czasu nad nim pracować. Plan jest taki, żeby do tego wrócić. A jako dowód — na dniach kolejny wpis z tej serii ;)

<h3>Prelekcje na meetupach</h3>

W tym roku chciałbym pojawić się na kilku meetupach w Polsce z jakimiś prezentacjami. Czekam na zaproszenia 😂

<h3>Wyjazdy</h3>

Już teraz wiem, że będę na pewno na konferencji React.Amsterdam w kwietniu. Jeśli też się wybierasz to napisz w komentarzu i nie zapomnij przyjść przybić mi piątkę ;) Poza tym chciałbym pojawić się jeszcze na kilku konferencjach w Europie. Czas pokaże.

<h2>Podsumowanie</h2>

Cele i plany nie są może zbyt konkretne, ale przynajmniej podsumowanie takie było :D Widzimy się w podobnym wpisie za rok! A Ty jakie masz plany na 2018?
