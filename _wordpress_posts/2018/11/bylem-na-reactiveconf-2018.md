---
title: Byłem na ReactiveConf 2018
date: 2018-11-15T19:30:12.000Z
isMarkdown: true
status: publish
permalink: bylem-na-reactiveconf-2018
authors:
  - michal-miszczyszyn
type: post
thumbnail:
  url: >-
    /public/assets/wp-content/uploads/2018/11/typeofweb-na-reactiveconf.jpg
  width: 1747
  height: 916
categories:
  - slug: front-end
    name: Front-end
  - slug: opinie
    name: Opinie
seo: {}
---

Tegoroczna konferencja ReactiveConf odbywała się w czeskiej Pradze. Po pozytywnych doświadczeniach w ubiegłym roku, nie myślałem długo, nie przeglądałem nawet agendy, po prostu kupiłem bilet i pojechałem. Spodziewałem się dużo JS, React, Elm, FRP… i w zasadzie się nie zawiodłem. W zasadzie, bo przecież nie o to w tym wszystkim chodzi!

---

## ReactiveConf

Moją relację z ubiegłego roku znajdziesz tutaj:

https://typeofweb.com/krotka-relacja-z-reactiveconf-2017/

ReactiveConf to już marka. Bardzo dobra. Ale po kolei…

## Praga

Do Pragi przyjechałem w weekend przed konferencją. W planach? Standardowo, **zwiedzanie, trochę spotkań branżowych i przygotowanie na konferencję**. Akurat trafiłem na czechosłowacki dzień niepodległości. Praga jest piękna, ale z tego powodu przez weekend była niezwykle zatłoczona. Zaliczyłem czeskie jedzenie, Most Karola, lokalne _Trdelník_ i na koniec, oczywiście, serię piw. Wszystko pysznie, mimo przeciętnej pogody.

<a href="/public/assets/wp-content/uploads/2018/11/IMG_2699.jpg"><img src="/public/assets/wp-content/uploads/2018/11/IMG_2699-981x1024.jpg" alt="Praga" width="981" height="1024" class="aligncenter size-large wp-image-1722" /></a>

## Venue

Konferencja odbywała się poza centrum Pragi, w dzielnicy Karlín. 3 stacje metra od ścisłego centrum, bardzo dobra lokalizacja. Praga-Karlín to trochę takie zagłębię biurowe, ale jednocześnie też na każdym rogu i w każdej uliczce jest tam mnóstwo pubów i restauracji z przeróżnymi daniami. Świetna lokacja!

Sama konferencja miała miejsce w ogromnej hali z antresolą. Budynek był połączony z piekarnią/restauracją oraz różnymi biurami. W tej części biurowej odbywały się równolegle sesje Q&A oraz „mniejsze” prezentacje. **Sesje Q&A uważam za pomysł niezwykle trafiony**.

W poniedziałek rano, oprócz resztek śniadania, powitał mnie tradycyjny szampan. To świetna taktyka ze strony organizatorek i organizatorów ;) Tak można by zaczynać każdą konferencję!

## Prezentacje

Zamiast wybierać swoje ulubione prezentacje, podrzucę Ci kilka zajawek i wątków do zobaczenia we własnym zakresie.

- React — większość talków była mu poświęcona w taki lub inny sposób. Zdecydowany król.
- Angular — prawdopodobnie gdyby nie sponsoring Microsoftu, o Angularze nie mówiłby zupełnie nikt. Vue.js też nie było 🤔
- rxjs — nadal interesujący, nadal na topie
- Reason — w zdecydowanym trendzie wzrostowym; zainteresowanie językiem Reason rośnie chyba teraz wykładniczo; warto nadmienić, że prezentacja na temat Reason pojawiła się również na meet.js Summit!

## Ciekawostki

Na konferencji pojawiło się kilka inspirujących rozwiązań, szczególnie z punktu widzenia organizatora wydarzeń:

**Identyfikatory można było odbierać już w niedzielę wieczorem**. Z mojej perspektywy jest to _interesujące_, ale całkowicie zbędne, bo w ubiegłym roku i tak nie było żadnej kolejki :D

Każdy uczestnik razem z identyfikatorem otrzymał też 3-dniowy bilet na komunikację miejską. Bardzo przydatne!

W przerwach pomiędzy prezentacjami pojawiały się **sesje gimnastyki**. To bardzo dobry pomysł, który na pewno ukradnę ;)

W oba dni konferencji serwowany był naprawdę smaczny obiad. 10/10, zjadłbym ponownie. Oprócz tego przez cały dzień dostępne były przekąski i ciastko, a także piwo.

**Zamiast jednego after-party, było ich kilka**. W tym **zwiedzanie Pragi z przewodnikiem** oraz 3 imprezy w różnych miejscach. Nie poszedłem na żadną z nich 😂 Pomysł na zwiedzanie oceniam super, ale rozbicie aftera na kilka małych imprez raczej średnio.

## Sponsorzy

Na konferencji pojawiło się **kilku sponsorów z konkursami/pojedynkami dla uczestników**. Jedna z firm sadzała naprzeciwko siebie dwie zawodniczki bądź zawodników, a następnie mieli oni za zadanie rozwiązać problem algorytmiczny w jak najkrótszym czasie.

Druga z firm stworzyła konkurs polegający na napisaniu algorytmu, który sterował **„sztuczną inteligencją” statku kosmicznego**, którego zadaniem było pokonanie przeciwników w najkrótszym czasie.

Nieskromnie napiszę, że, razem z kolegą Bartoszem, oba te konkursy wygraliśmy.

<a href="/public/assets/wp-content/uploads/2018/11/IMG_2692.jpg"><img src="/public/assets/wp-content/uploads/2018/11/IMG_2692-1024x768.jpg" alt="" width="1024" height="768" class="aligncenter size-large wp-image-1713" /></a>

Warto dodać, że ten sponsor przywiózł ze sobą **śliwowicę** i częstował nią zainteresowanych. To było… _mocne_ zaskoczenie.

## Digital nomad

Ponownie, w czasie konferencji praktycznie cały czas pracowałem. W ten sposób łączę przyjemne z pożytecznym — zamiast włóczyć się w trakcie **nudnych prezentacji, których zawsze jest zdecydowanie więcej niż tych ciekawych**, można zająć się czymś co płaci. Poza tym, hej, cały wyjazd sponsoruje firma 😉 Jeśli dla Ciebie też brzmi to jak niezły pomysł, zajrzyj tutaj:

https://typeofweb.com/x-team-opis-rekrutacja-opinia/

## Podsumowanie

Konferencje nie są od przekazywania wiedzy. Są od pokazywania tematów, idei, które zainteresowani mogą wygooglać później sami w domu i spokojnie doczytać. Jeśli interesujesz się programowaniem, jeśli śledzisz newslettery, blogi, newsy… to **prawdopodobnie większość tematów z dowolnej konferencji branżowej już znasz**.

Mimo to uważam, że warto bywać na takich wydarzeniach. Zawsze znajdzie się chociaż ten jeden talk, który zwróci Twoją uwagę albo zainspiruje. Podobnie jest i tym razem — sesja Q&A na temat Reason była dla mnie **silną inspiracją** do rozpoczęcia nowego projektu pobocznego — tym razem gry przeglądarkowej (będą wpisy!). Podobną inspiracją lub dawką wiedzy mogą być szkolenia: <a href="https://szkolenia.typeofweb.com/" target="_blank">zapisz się na szkolenie w Type of Web</a>.

Czy polecam ReactiveConf? Zdecydowanie tak, to jedna z lepszych imprez, na jakiej byłem. Czy pojawię się na ReactiveConf w przyszłym roku? Pewnie tak ;) Choć może poszukam nowych wrażeń gdzie indziej!
