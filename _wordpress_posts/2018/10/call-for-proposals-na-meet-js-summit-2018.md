---
title: Call For Proposals na meet.js Summit 2018
date: 2018-10-23T14:24:40.000Z
isMarkdown: true
status: publish
permalink: call-for-proposals-na-meet-js-summit-2018
authors:
  - michal-miszczyszyn
type: post
thumbnail:
  url: /public/assets/wp-content/uploads/2018/10/fb-og-2018-1.png
  width: 1200
  height: 579
categories:
  - slug: inicjatywy
    name: Inicjatywy
  - slug: opinie
    name: Opinie
seo:
  metadesc: >-
    meet.js Summit 2018: Jak wygląda proces wyboru prelegentów? Jak sprawić, aby
    Call For Papers było obiektywne? O poprawie procesów organizacji
    konferencji.
---

meet.js Summit 2018 już za nami. Łącznie wystąpiło 11 prelegentów i prelegentek. Jak dokładnie wyglądał proces ich wyboru? Jak starać się, aby Call For Papers było obiektywne? O poprawie procesów organizacji konferencji.

---

## meet.js Summit 2018

Na wstępnie muszę to powiedzieć: Wydarzenie było, przynajmniej z mojej perspektywy, dużym sukcesem organizacyjnym :) Brawo Poznań! Brawo my. Przy okazji możesz zechcieć poczytać jak wyglądał Summit w roku 2017:

https://typeofweb.com/meet-js-summit-2017-kulisami/

Kilka liczb:

- 9 godzin
- 12 prezentacji
- ponad 500 osób
- bilety po 64zł i 150zł
- <del datetime="2019-01-02T21:16:48+00:00">blisko 30000zł</del> **aż 45269.03zł na cele charytatywne!**

Tak można by krótko podsumować meet.js Summit 2018 Poznań :)

## Call For Proposals

W tym roku postanowiliśmy mocno zmienić sposób, w jaki wybierane były prezentacje na meet.js Summit. Dotychczas, organizatorzy i organizatorki konferencji dobierali tematy wystąpień całkowicie dowolnie. Często była jakaś forma głosowania, punktacji, ale bez, na przykład, anonimizacji danych, czy szczególnych starań o zasięgi.

Tegoroczne wydarzenie różni się tym, że **proces wystąpień wyboru został ustrukturyzowany**.

## Po pierwsze zasięg

meet.js cieszy się taką popularnością i jest na tyle silną marką, że aż mogłoby się wydawać, że niepotrzebne są żadne dodatkowe działania by wypromować Call For Proposals. **To jednak błędne myślenie**.

Co jest i zawsze było celem meet.js Summit? Budowanie społeczności, otwieranie się na nowe osoby, zachęcanie coraz większego grona ludzi do aktywnego udziału. Z tego powodu poleganie na obecnej społeczności, obecnych zasięgach naszych postów i tweetów sprawiłoby, że informacje o konferencji bardzo powoli (lub wcale) docierałyby do osób poza tą społecznością. **Chcieliśmy to zmienić.**

## Nowe grupy

Docieranie do nowych grup często nie jest łatwe. Mniejsze społeczności nie chcą dołączać do duży forów i nie pojawiają się na najpopularniejszych meetupach o ile się nie wyjdzie do nich z bezpośrednim zaproszeniem. Jest to zachowanie naturalne, zakorzenione chyba bardzo głęboko w ludzkiej naturze. Taki problem obserwowaliśmy chociażby w przypadku próby dosięgnięcia naszymi meetupami i konferencją **grupy juniorów albo osób przebranżawiających się**.

Jaki feedback otrzymałem gdy zapraszałem nowe osoby do wystąpienia choćby na meet.js Gdańsk?

- Często występują te same osoby, wszyscy się dobrze znacie, to mnie odstrasza
- Ja jestem początkująca/początkujący, a na tym meet.js to wszyscy są seniorami bądź seniorkami, nie czuję się z tym dobrze
- Nie chcę wypaść na głupiego/głupią prezentując banalny temat przed doświadczonymi osobami

Zauważcie to błędne koło, z którym się zmagamy: Nowe osoby nie chcą przychodzić na meetup, bo treści są zbyt zaawansowane. Treści są zaawansowane bo wiele osób boi się wystąpić z prostym tematem przed grupą seniorów. A skoro nowe osoby nie przychodzą, to rzadko pojawiają się nowe twarze — co jeszcze bardziej odstrasza!

## Rozwiązanie

W Gdańsku wprowadziliśmy jedną małą zmianę: Od kilku spotkań **przynajmniej jedna prezentacja przeznaczona jest typowo dla juniorów**. Dodatkowo, poprosiliśmy zaprzyjaźnionych trenerów i trenerki ze szkół programowania, aby bezpośrednio zapraszali swoich uczniów i uczennice na meet.js, nawet jeśli nigdy nie pracowali w IT i dopiero zaczynają kurs. I to podziałało!

## CFP meet.js Summit

Czerpaliśmy z powyższej lekcji. Kroki jakie podjęliśmy w tym roku:

- Promocja konferencji odbywała się wieloma kanałami, na wielu grupach na Facebooku i z kilku kont na Twitterze
- Wprowadziliśmy i egzekwujemy Code of Conduct spójnie na wszystkich spotkaniach meet.js w całym kraju
- Cały **proces CFP został zanonimizowany**
- Treść wszelkiej komunikacji była jak najbardziej inkluzywna — kierowana wprost do różnych grup, z zaproszeniem dla juniorów, z pogrubieniem faktu, że zgłoszenia oraz wybór są anonimowe
- Usunęliśmy wszelkie jawne odniesienia do „seniorstwa” z CFP: bez wymogów odnośnie poziomu, a także wprost napisaliśmy, że zależy nam również na prezentacjach dla juniorów

### Szczegóły anonimowego CFP

Jak dokładnie wyglądała anonimizacja CFP i wybór prezentacji? Po zamknięciu zgłoszeń, przejrzałem i zmodyfikowałem opisy wszystkich prezentacji. Usunięte zostały odwołania do nazw konkretnych firm, a także inne detale, które mogłyby identyfikować daną osobę (np. rodzaj używanych czasowników).

Tak przygotowana lista zawierająca wyłącznie temat, opis oraz _elevator pitch_, została przekazana Jury do głosowania. W skład Jury weszły 4 osoby: 3 mężczyzn i 1 kobieta, z różnych miast. Każda osoba w jury oceniła każdą prezentację w zadanej skali. Następnie wyniki zostały znormalizowane i uśrednione, a prezentacje posortowane po wyniku i jeszcze raz zweryfikowane (na wypadek gdyby przypadkiem ktoś został wybrany dwukrotnie). To tyle.

## Ciekawostki

W CFP poprosiliśmy jeszcze kandydatów o ocenę czy ich zdaniem prezentacja jest skierowana do juniorów, midów czy seniorów. Pośród wybranych tematów aż 1/3 była z kategorii "junior" a niemal 2/3 z "mid". Autor ani autorka żadnej z wygłoszonych prezentacji nie ocenił jej jako skierowanej dla seniorów. **Jednak w naszej ocenie tak naprawdę wiele wystąpień było zdecydowanie na poziomie seniorskim**.

Płynie z tego kolejny wniosek: **kandydaci i kandydatki w CFP mają tendencję do zaniżania swoich kompetencji i swojego poziomu**. Dlatego, moim zdaniem, tak ważne jest, aby zachęcać wszystkich do zgłaszania „juniorskich” tematów. Bardzo często wśród takich są prawdziwe perełki, a tylko błędnie (skromnie?) opisywane przez autorów i autorki.

Przykład? Zgłoszone zostały 3 tematy z kategorii Machine Learning. Wszystkie z nich były stosunkowo (szczególnie jak na bardzo ogólną konferencję JS-ową!) po prostu trudne. Żaden nie zaklasyfikowany przez autorów/autorki jako "senior" :)

## Wyniki

Wyniki CFP można zobaczyć na stronie Summita w agendzie. Podsumowując, wybrane zostało 12 prezentacji, w tym:

- 9 mężczyzn
- 3 kobiety
- 4 prezentacje zaklasyfikowane przez autorów i autorki na poziomie "junior"
- 7 na poziomie "mid"
- 1 na poziomie "dla każdego"

Widzimy tutaj pewną zależność (choć może być to tylko zbieg okoliczności): zredagowanie treści, anonimizacja CFP, a także nasze (skromne) działania promocyjne bardzo pozytywnie wpłynęły na różnorodność prelegentów i prelegentek.

Czekam na kolejny rok :)
