---
index: 85
title: "W 2018 migruję\_z GitHuba"
date: 2018-06-11T08:39:26.000Z
isMarkdown: true
status: publish
permalink: w-2018-migruje-z-githuba
authors:
  - michal-miszczyszyn
type: post
thumbnail:
  url: >-
    https://typeofweb.com/wp-content/uploads/2018/06/2018-gitlab-bitbucket-gitea-gogs.png
  width: 1200
  height: 567
categories:
  - slug: inicjatywy
    name: Inicjatywy
  - slug: opinie
    name: Opinie
seo:
  metadesc: "Microsoft kupił GitHuba za przewrotną\_kwotę 7,5 miliarda dolarów. Co to oznacza dla użytkowników? I najważniejsze: Co to oznacza dla idei Open Source?"
---

Microsoft kupił GitHuba za przewrotną kwotę 7,5 miliarda dolarów. Co to oznacza dla użytkowników? I najważniejsze: Co to oznacza dla idei Open Source?

{/_ more _/}

## Kilka faktów o GitHubie

GitHub jest internetowym hostingiem repozytoriów git. Istnieje od 2008 roku. Jest wykorzystywany głównie do przechowywania kodu źródłowego aplikacji. Ale GitHub to także platforma społecznościowa. Zrzesza miliony — **a dokładnie [24 miliony użytkowników i 67 milinów repozytoriów](https://octoverse.github.com)**. GitHub oferuje zarówno hosting prywatnych projektów, jak i, całkowicie darmowy, dla repozytoriów publicznych. Z tego względu stał się głównym „domem” dla Open Source. **25 milionów projektów na GitHubie jest otwartoźródłowych**.

GitHub to także konferencje, meetupy, naklejki na laptopach i cały ten klimat Open Source. Użytkownicy GitHuba często pomagają w rozwijaniu projektów, z których korzystają. Setki tysięcy osób wprowadza wzajemnie poprawki w kodzie i otwiera _Pull Requesty_. Ja sam mam na koncie kilka zmian w popularniejszych projektach — w tym AngularJS czy Next.js. Bez wątpienia jest to ewenement na skalę światową :)

**GitHub sprawił, że aspekt społecznościowy Open Source nagle stał się łatwiejszy w zarządzaniu i przyjaźniejszy dla użytkowników.**

## Kilka informacji o przejęciu

Dotychczasowym CEO GitHuba był Chris Wanstrath, jeden z założycieli, który jednak jakiś czas temu ogłosił, że firma poszukuje kogoś kto zastąpiłby go na tym stanowisku. Po przejęciu przez Microsoft, nowym CEO zostanie Nat Friedman. Jest to jeden z wice-prezesów Microsoftu, który trafił tam po przejęciu przez MS projektu Xamarin. Nat jest postacią silnie związaną ze światem Open Source.

Wróćmy jeszcze na chwilę do kwoty przejęcia — 7,5 miliarda dolarów. Wydaje się ogromna, i rzeczywiście jest to sporo. Jednak patrząc na kurs akcji `MSFT`, można dojść do wniosku, że transakcję Microsoft już odrobił, a nawet na niej zarobił — jeśli wziąć pod uwagę wzrost cen akcji i ich kapitalizację. Warto też zwrócić uwagę, że współzałożyciele GitHuba otrzymają **więcej akcji MSFT niż posiada obecny CEO Microsoftu, Satya Nadella.**

## FUD: fear, uncertainty, doubt

Nagła informacja o przejęciu GitHuba przez MS wywołała w sieci małą panikę. Hiperbolizując: **GitHub to ostoja wartości Open Source, Microsoft to zła korporacja. To nie może się skończyć dobrze, prawda**?

I zaczęło się! GitLab zanotował 100 większy ruch niż zwykle i to jeszcze przed oficjalnym ogłoszeniem przejęcia GitHuba przez Microsoft!

https://twitter.com/gitlab/status/1003409836170547200

Wkrótce kolejka projektów importowanych na GitLaba zrobiła sie tak wielka, że na przeniesienie kodu trzeba było czekać kilka godzin. W komentarzach na Facebooku przeczytałem, że pierwszego dnia przeniesione zostało **250000 repozytoriów, co daje aż 0,3% wszystkich repo na GitHubie**! To nie mało.

Ironiczne w tym wszystkim jest to, że GitLab migruje na inne serwer od kwietnia, ale nadal gro serwerów jest utrzymywanych w Microsoft Azure. Na wzmożonym ruchu zarobi więc… Microsoft.

Nie wiem nic o migracjach na Bitbucket, ale zakładam, że też było ich przynajmniej kilka.

**Ale w zasadzie… dlaczego?**

## Walka ze złymi korporacjami

Niektórzy użytkownicy internetu lubią tego typu akcje. Przenoszą repozytoria, żeby dokopać korpo — pokazać swój sprzeciw. **Doceniam walkę o ideały.** W końcu gdyby nie te ideały, to Open Source nie byłoby w ogóle.

Sporo osób pewnie też rozważała migracje od jakiegoś czasu (jak ja) ze względu na brakujące funkcje, albo zbyt wysokie opłaty. Cała sytuacja z przejęciem GitHuba przez Microsoft tylko przyśpieszyła proces.

Lecz wtem, są też osoby, którymi kieruje zwykły FUD: Czyli strach, niepewność i wątpliwości. _Co to będzie, co to będzie?_ — pytają. Postaram się odpowiedzieć najlepiej, jak potrafię, a do tego bardzo krótko. **Panie, Panowie: Co to będzie? Prawdopodobnie nic. A raczej: Prawdopodobnie nic złego**.

## GitHub nie jest organizacją charytatywną

GitHub nie jest organizacją charytatywną. I nie był. Nigdy nie był. To firma, sporych rozmiarów, która musi na siebie zarobić. Marzenia idealistów nie znalazły potwierdzenia w rzeczywistości, bo **jeśli korporacje są złe to GitHub jest „zły” od dłuższego czasu**.

Alternatywą do przejęcia przez Microsoft było wejście GitHuba na giełdę — ale czy to na pewno byłoby lepsze dla kogokolwiek? Inwestorzy giełdowi oczekują wyników, wyniki muszą być szybko, kurs akcji musi rosnąć — mocno upraszczam, ale pewnie już rozumiesz dokąd zmierzam?

Zresztą GitHub już teraz był sponsorowany przez inwestorów. Dlaczego nikt nie protestował gdy VCs dawali GitHubowi blisko 300 milionów?

## Zapomnij o latach 90'

GitHub wspiera Open Source. Oczywiście, nie za darmo, nie bez powodu, to wszystko jest sprytnie wkalkulowane w biznesplan i marketing. Ale nie ma w tym nic złego! Robią świetną robotę. **Ale Microsoft też to robi**.

Lata 90' minęły. (A kiedy mówię „dwadzieścia lat temu” to o którym roku myślisz? Czy Tylko ja myślę nadal o 1990?) Rok 2000 był 18 lat temu! Myślę, że powinniśmy **zapomnieć o Stevie Ballmerze** walczącym z Open Source i nazywającym Linuksa „rakiem” (cytując: _cancer_). **To po prostu już nie te czasy.** Satya Nadella jest zwolennikiem Open Source, a nowy CEO GitHuba aktywnym członkiem społeczności OS. To się po prostu opłaca i ma sporo sensu dla Microsoftu.

Na pewno słyszałaś zresztą o vscode, najpopularniejszym edytorze kodu? Albo TypeScript? PowerShell? dotnet/core? Microsoft wydał nawet silnik JS Edge z otwartymi źródłami!

https://twitter.com/migueldeicaza/status/1003626301977026561

Zresztą Microsoft od dłuższego czasu bardzo aktywnie korzysta z GitHuba (i sporo za to płaci!), co stało się tematem żartów. Rzekomo taniej było kupić całego GitHuba niż zapłacić fakturę za jego używanie ;)

## Wpływ na Open Source

Jaki wpływ na idee i społeczność Open Source będzie miało to przejęcie? Możliwości są 3: Negatywny, znikomy, albo pozytywny. Ja mocno obstawiam drugą opcję, przychylam się też ku trzeciej.

Microsoft ze swoim kapitałem może **dać GitHubowi niesamowitą szansę jeszcze szybszego rozwoju**.

Microsoft ma też zdolność do przyciągania gigantów — jest po po prostu atrakcyjny dla korporacji. Już [ponad połowa firm z Fortune 50 używa GitHuba](http://www.wired.co.uk/article/microsoft-github-deal-open-source). Microsoft ma możliwość wpłynąć na pozostałe — poprzez swoją markę i integrację ze wszelkimi narzędziami sektora enterprise, a także pozytywne skojarzenia z narzędziami dla gigantów — może przekonać do GitHuba kolejne korpo.

## Druga strona medalu

Oczywiście sytuacja ma też aspekt, którego można się obawiać. Łańcuch decyzyjny Microsoftu jest znacznie dłuższy i bardziej skomplikowany niż GitHuba do tej pory. Choćby z tego względu jego rozwój może spowolnić. Warto też zauważyć spore zamieszanie, które to przejęcie wywołało — prawdopodobnie kilka kolejnych dni, tygodni, a może nawet miesiący zajmie porządkowanie wszystkiego, aby GitHub (jako zespół) mógł znowu sprawnie funkcjonować. A może nie. To wszystko tylko gdybanie.

**Nikt nie płakał gdy LinkedIn został przejęty przez Microsoft**. Nie wiedziałaś o tym? Ja szybko zapomniałem, bo funkcjonowanie serwisu się prawie nie zmieniło, a jeśli już, to **tylko systematycznie poprawia**. Czy z GitHubem będzie podobnie? Oby.

## W 2018 migruję z GitHuba

Czy migrujesz z GitHuba w 2018? Masz kilka możliwości — GitLab, Bitbucket, albo hostowane przez siebie Gitea lub Gogs. To naprawdę dobre produkty i na pewno warto zapoznać się z ich ofertą. Czy wiedziałaś, że GitLab ma także wbudowany _Continuous Integration_ oraz GitLab Pages? Ja nie wiedziałem :)

Zastanów się jednak nad motywacją i konsekwencjami. **Profesjonaliści unikają chaosu**. Nieprzemyślane decyzje to chaos. No, wiesz o czym mówię, prawda? Ja sam od dawna planowałem przetestować GitLaba; mam też kilka repozytoriów na Bitbuckecie. Ale, żeby nagle, jednego dnia, przenosić cały kod do innego serwisu tylko z powodu przejęcia jednej korporacji przez inną?
