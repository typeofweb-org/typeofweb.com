---
title: Poradnik dla organizatorów konferencji
date: 2018-07-03T09:49:29.000Z
isMarkdown: true
status: publish
permalink: poradnik-dla-organizatorow-konferencji
authors:
  - michal-miszczyszyn
type: post
thumbnail:
  url: >-
    /public/assets/wp-content/uploads/2018/07/poradnik-konferencje-organizacja.jpg
  width: 1200
  height: 567
categories:
  - slug: inicjatywy
    name: Inicjatywy
  - slug: opinie
    name: Opinie
seo:
  metadesc: >-
    Oto darmowy poradnik dla organizatorów konferencji! Chciałabyś zorganizować
    konferencję? Martwisz się, czy o wszystkim pomyślałaś? To poradnik dla
    Ciebie!
---

Chciałabyś/chciałbyś zorganizować konferencję? Martwisz się, czy o wszystkim pomyślałaś/pomyślałeś? Czy wszystko będzie idealnie? Nie jesteś sam(a)! Po 5 latach organizowania spotkań meet.js Gdańsk, na które za każdym razem przychodzi ponad 150 osób, po 2 edycjach meet.js Summit Gdańsk, na których pojawiło się łącznie blisko 1000 uczestników i po udziale w nie pamiętam jak wielu konferencjach na całym świecie — chcemy podzielić się naszymi doświadczeniami. **Oto poradnik dla organizatorów konferencji.**

---

**Autorami wpisu są:** Wojciech Urbański, Łukasz Nowacki, Arkadiusz Putko i Michał Miszczyszyn.

## Organizowanie konferencji

Organizacja spotkań i konferencji to nie prosta sprawa. Jest mnóstwo szczegółów, o których trzeba pamiętać! Nawet jeśli Ty wszystko zrobisz na 100%, to bardzo wiele zależy od innych — dostawców, usługodawców, sponsorów…

W tym wpisie zebraliśmy podsumowanie naszych doświadczeń z ostatnich 5-lat. Wpis ma charakter maksymalnie praktyczny — ma służyć jako prosta _checklista_ dla organizatorów konferencji. **O czym warto pamiętać i co mieć na uwadze, gdy chce się organizować wydarzenia?**

## Ogólne

- Potrzebujesz **przynajmniej pół roku** na organizację dowolnego eventu takiej wielkości.
- **Zastanów się jaki jest cel Twojej konferencji**. Stawiasz na networking czy na wiedzę?
- Zadbaj o to, aby **każdy uczestnik** konferencji czuł się dobrze.
- **Wprowadź i egzekwuj Code of Conduct.** To ważniejsze niż może Ci się wydawać.
- W Code of Conduct muszą się znaleźć **konkretne kroki**, które podejmiesz w przypadku jego złamania, oraz czytelny i jasny sposób zgłaszania problemów.
- Czasem trudno jest dostrzec wszystkie problemy, a najgorsze jest zgodne myślenie grupowe. **Jako współorganizatorów dobierz osoby, które się od Ciebie różnią**, i które się będą czasem z Tobą nie zgadzać. W ten sposób zlokalizujesz problemy, których normalnie byś nie dostrzegł(a).

## Finansowe

- **Operuj tylko kwotami netto**. Wszędzie. Zawsze. Niektóre usługi mają inne stawki VAT, więc jeśli operujesz na kwotach brutto, to możesz być stratny.
- Najlepiej, jeśli wszystkie faktury dla sponsorów wystawisz w tym okresie rozliczeniowym (miesiącu lub kwartale), w którym jest konferencja. Nie zapłacisz wtedy podatku dochodowego, bo wydasz te pieniądze przed kolejnym okresem rozliczeniowym i życie będzie w ten sposób łatwiejsze.
- W celu potwierdzenia ustaleń, wyślij sponsorom "pro-formy", czyli takie faktury, które fakturami nie są :)
- Zbierz **wcześniej** kontakty i oferty od różnych firm: Drukarnie, wideo, fotograf — żeby potem nie być zaskoczonym cenami.
- Nie obiecuj rzeczy, na które jeszcze nie masz pieniędzy. Przykładowo: Drugi nocleg dla prelegentów, śniadanie czy darmowy alkohol na after party ogłoś dopiero, gdy jesteś pewna/pewien, że Cię na to stać.
- **Strona WWW jest ważna** — im wcześniej ruszy tym lepiej — nawet bez bardzo konkretnych informacji.
- Sponsorów możesz pozyskiwać jeszcze zanim zrobisz cokolwiek innego bazując na sile marki (w moim przypadku — meet.js czy Type of Web).
- Pierwszą turę biletów możesz sprzedawać jeszcze zanim pojawi się agenda.
- Zawsze zbierz przynajmniej jedną **kontrofertę** zanim coś zamówisz. Często dowiesz się nie tylko, że inna firma robi coś taniej, ale podczas rozmów z tymi ludźmi wpadniesz na fajne pomysły i zwyczajnie dowiesz się czego chcesz.
- Pamiętaj - nigdy nie zaszkodzi zapytać o rabat. Targuj się jak możesz.
- **Gdy czegoś oczekujesz to konkretnie to ustal**. Nie ustnie, tylko przynajmniej w mailu, a najlepiej w postaci umowy.
- Nie ustalaj niczego telefonicznie. Słowa są lotne i szybko zapominane lub przekręcane. **Po każdej rozmowie wyślij maila podsumowującego ustalenia**.

## Printy

- Identyfikatory
  - **Zamów indywidualne z nazwiskami uczestników**.
  - Zapytaj o **termin wydruku**. Najczęściej przynajmniej na tydzień przed konferencją musisz dostarczyć drukarni listę uczestników.
  - Nie zapomnij o identyfikatorach dla prelegentów, pomocników, organizatorów + zamów przynajmniej kilkadziesiąt „blanków”
  - Agenda na drugiej stronie **powinna być do góry nogami**, aby było łatwiej ją przeczytać
  - Dopytaj czy identyfikatory będą już włożone w koszulki. To sporo pracy i zaplanuj to.
- Smycze
  - Zamów więcej, aby można było bez stresu rozdawać ludziom
- Torby i koszulki
  - **Torby są fajne**, bo można do nich zapakować ulotki i gadżety od sponsorów. To naprawdę świetne rozwiązanie.
  - Nikt nie nosi koszulek, ale z drugiej strony to miły i niedrogi dodatek — warto rozważyć
  - Jeśli zamawiasz t-shirty to pamiętaj o możliwości wyboru rozmiaru **i kroju**.

## Venue

- Sprawdź czy jest tam technika (ekran, dźwięk itp.)
- Czy jest ktoś do obsługi audio/wideo, czy po prostu dostajesz rzutnik i głośnik?
- Sprawdź czy można puszczać prezentacje z HDMI.
- Sprawdź jaki format i rozdzielczość — 4:3/16:9, 800x600 czy może HD itp. **Poinformuj o tym prelegentów!**
- Sprawdź ile osób się naprawdę mieści (przykładowo sala ma 417 miejsc na papierze, ale 2 miejsca dla niepełnosprawnych i 24 dla obsługi technicznej (!) co zostawia dla nas tylko 391).
- Musi być miejsce na kawę i lunch; ustal dokładnie gdzie; 400 osób to nie jest mało.
- Ustal DOKŁADNIE ile miejsca będzie na sponsorów; Dzisiaj masz 10 sponsorów, ale czy zmieści się 11? A 12? A 13? Planuj tak, aby się zmieścili.
- Przygotuj planszę, która będzie wyświetlana na rzutniku w przerwach pomiędzy prezentacjami. Mogą tam być logo sponsorów.
- Przygotuj **mapkę z wymiarami** dla sponsorów
- Dobrze przemyśl ile osób potrzeba do pomocy przy ogarnięciu wszystkiego. Przynajmniej:
  - 3 do rejestracji
  - 2 na salę
  - 1 do opieki nad prelegentami
  - 1 do opieki nad sponsorami

## Sponsorzy

- Przygotuj pakiety; proponowane:
  - główny
  - afterparty
  - lepszy ze stoiskiem
  - tani bez stoiska
- Jak najdokładniej opisz co wchodzi w skład pakietów.
- Zmierz, policz, narysuj i opisz dokładnie ile mają miejsca i jakie są wymiary ich stanowisk tak, aby nie było niedomówień.
- Po każdej rozmowie telefonicznej napisz maila z podsumowaniem i wyślij — jak już wspomniałem.
- Nie odpowiadaj nigdy na pytanie „Czy się zmieści stoisko?” bez poznania jego wymiarów ;) To się wydaje oczywiste, ale w praktyce jedno rzucone „na pewno się zmieści” przez telefon może potem spowodować sporo problemów.
- Twórz i rozbudowuj **listę kontaktów do sponsorów**, którą będzie można wykorzystać w przyszłości.
- **Zapytaj prelegentów**, czy firmy, w których pracują, nie zechcą sponsorować wydarzenia.
- Pamiętaj o miejscach parkingowych (bezpłatnych!) dla sponsorów.
- Wydrukuj (albo zamów w drukarni) kartki z drogowskazami: audytorium, szatnia, lunch, toaleta itd…

## Catering

- Jeśli chcesz zapewnić uczestnikom catering, weź pod uwagę, że w danym venue z reguły jedna firma ma monopol na takie usługi. Aby uniknąć niespodzianek, dowiedz się jak wygląda sytuacja jeszcze przed podpisaniem umowy.
- Jeśli nie chcesz korzystać z usług cateringowych na miejscu, możesz zorganizować lunch np. w formie food trucków przed venue, czy w restauracji po drugiej stronie ulicy.
- Jeśli możesz, zapewnij przerwę kawową lub śniadanie jeszcze przed pierwszą prezentacją.
- Nawet jeśli nie zapewnisz uczestnikom darmowych przerw kawowych czy posiłków, upewnij się, że na miejscu jest sklepik, kawiarnia, czy restauracja.
- Negocjując ceny proś o różne warianty - np. przerwa kawowa jest często wyceniana jako uzupełniana "na okrągło". Jeśli poprosisz o wycenę przerw tylko w trakcie przerw między prezentacjami możesz być miło zaskoczona/y.

## After party

- Policz jaki masz na to budżet.
- Darmowe jedzenie i alkohol są miłe, ale wcale **nie są wymagane** :)
- Spróbuj jak najdokładniej policzyć ile osób się pojawi (do tej pory przychodziła ¼ - ⅓ uczestników).
- Miejsce musi być blisko venue konferencji. Co to znaczy blisko? Najlepiej tak, aby dało się tam dojść piechotą.
- Czy mają muzykę?
- Czy mają inne atrakcje?
- Czy miejsce jest na wyłączność?
- Ile potrzebujesz jedzenia?
- Czy można mieć limit na napoje, po przekroczeniu którego uczestnicy sami płacą?
- Poproś o przygotowanie przynajmniej dwóch ofert — „na bogato” i „na biedno”.

## Prelegenci

- Call For Papers? Jeśli tak, to sporo wcześniej.
- Zadbaj o maksymalnie **obiektywny proces wyboru**. Osoby, które wybierają prezentacje z CFP **nie powinny mieć wglądu** w imię/nazwisko ani zdjęcie prelegenta.
- Zachęcaj do udziału osoby bez żadnego doświadczenia. Bardzo często przygotowują one najlepsze prezentacje!
- Jeśli robisz Call For Papers, to raczej nie zapraszaj „gwiazd”. To odstrasza początkujących.
- Rozważ poświęcenie pewnego czasu na tzw. _lightning talki_ i zachęcaj początkujących do udziału. To często **najciekawsza treść** na konferencjach.
- Poproś prelegentów o przesłanie slajdów kilka dni przed konferencją — w celu upewnienia się, że wszyscy są przygotowani.
- Sprawdź czy slajdy **nie zawierają mowy nienawiści**. To nie żart! Na jednej z konferencji pewien prelegent umieścił na slajdzie swastykę, a na innej cała prelekcja polegała na nabijaniu się ze stereotypów o programistach i programistkach. Chcesz tego uniknąć.
- Czy organizujesz kolację dla prelegentów? Jeśli tak, to gdzie, kiedy i za ile?

## Sprzedaż biletów

- **W Polsce nie ma dobrego systemu do sprzedaży biletów**. Ten wiodący ma mnóstwo bugów, a ich obsługa techniczna jest po prostu okropna. Musisz to przeżyć, albo próbować z innymi pośrednikami.
- Wiodący polski pośrednik sprzedaży biletów jest o tyle wygodny, że obsługuje wszystkie polskie sposoby płatności, a do tego nie trzeba się samemu bawić w jakieś szczególne formalności.
- Jeśli rozważasz alternatywne systemy, to weź pod uwagę polskie systemy płatności. Ponad **40% polskich uczestników płaci przy pomocy mTransfer**!
- Aktywacja konta u pośredników płatności (szybkich przelewów) może zająć… bardzo dużo czasu. Najlepiej tego uniknąć. Będziesz musiał(a) przygotować umowy, regulaminy, politykę prywatności i nie wiadomo co jeszcze. To wymaga sporo cierpliwości.
- Pamiętaj, że ostatecznie na Twoje konto trafi **cena biletu minus 3% różnych prowizji**.

## Inne

- Kup przedłużacze, taśmy klejące, markery, długopisy. Weź ze sobą trochę papieru.
- Przyjdź na miejsce konferencji wcześniej i wszystkiego dopilnuj :).

## Poradnik dla organizatorów konferencji

Głównym celem tego wpisu jest pomoc osobom chcącym zorganizować duże wydarzenie. Jednak, jak widzisz, **organizacja konferencji to zdecydowanie nie jest bułka z masłem**. Mamy nadzieję, że ten wpis uświadomił Ci również na co się porywasz i pokazał jak bardzo **czasochłonne i skomplikowane** jest organizowanie czegoś na większą skalę.

Zorganizowanie konferencji na poziomie to zdecydowanie ogromne wyzwanie, a nawet z pozoru najmniejszy błąd może zaważyć na Twojej reputacji. Jednocześnie jest to też ogromna adrenalina i satysfakcja gdy wszystko idzie po Twojej myśli.

**Mimo, że powyższa lista jest tak obszerna, to w żadnym wypadku nie jest kompletna.** Zupełnie pominęliśmy tu choćby kwestię promocji wydarzenia.

Zachęcamy do komentowania! Jeśli chcesz podzielić się swoimi uwagami, albo masz cokolwiek do dodania — koniecznie napisz o tym w komentarzu.
