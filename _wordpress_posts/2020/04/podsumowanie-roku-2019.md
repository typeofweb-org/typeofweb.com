---
title: Podsumowanie roku 2019
date: 2020-04-27T14:49:48.000Z
isMarkdown: true
status: publish
permalink: podsumowanie-roku-2019
authors:
  - michal-miszczyszyn
type: post
thumbnail:
  url: /public/assets/wp-content/uploads/2020/04/cover_facebook.png
  width: 1688
  height: 780
categories:
  - slug: opinie
    name: Opinie
seo: {}
---

Nieco spóźnione, ale oto i ono: Podsumowanie mojego roku 2019. Długo zwlekałem z napisaniem tego posta głównie ze względu na sytuację panującą na świecie… wiele moich planów uległo zmianie; musiałem też przeprioretyzować pewne sprawy. Ale jest też kilka bardzo dobrych wiadomości!

---

## Rok 2019

2019 był dla mnie definitywnie rokiem podróży. Służbowo w delegacjach byłem między innymi w RPA, Tajlandii, Hiszpanii i Czechach. To były naprawdę fantastyczne chwile, poznałem niesamowitych ludzi z X-Teamu, a w przerwach od pracy i dyskusji sporo zwiedziliśmy. Oprócz tego odwiedziłem też Austrię, Zjednoczone Emiraty Arabskie, Egipt, Maltę i Szkocję.

<figure id="attachment_2499" align="aligncenter" width="1024">
  <a href="/public/assets/wp-content/uploads/2020/04/IMG_3272-scaled.jpg"><img src="/public/assets/wp-content/uploads/2020/04/IMG_3272-1024x768.jpg" alt="Michał Miszczyszyn w RPA" width="1024" height="768" class="size-large wp-image-2499" /></a>
  <figcaption>
    Praca w trudnych warunkach :)
  </figcaption>
</figure>

Patrząc z perspektywy początku 2020, bardzo się cieszę, że udało mi się tyle razy wyjechać! Rok 2020 będzie upływał raczej pod znakiem siedzenia w domu i #stayhome.

## Rozliczenie 2019

Tradycyjnie już, rozliczmy się za poprzednie 12 (15?) miesięcy.

https://typeofweb.com/podsumowanie-roku-2018-i-plany-na-2019/

Ponad rok temu w styczniu napisałem, że chciałbym:

- Więcej odpoczywać
- Uprawiać sport
- Grać na konsoli
- Zdrowiej się odżywiać
- Odwiedzić 5 kontynentów

Z dumą muszę przyznać, że prawie wszystko się udało!

Jeśli chodzi o plany biznesowe, to całkiem nieźle wyszły nam szkolenia dla firm. Jestem zadowolony z rezultatów, szczególnie, że dla mnie i Wojtka jest to zajęcie dodatkowe, jesteśmy programistami na cały etat i przez to dzielimy się naszym doświadczeniem, a nie teorią. I to widać po recenzjach klientów :)
Ostatecznie porzuciłem temat nagrywania kursu wideo React.js, bo swoją uwagę poświęciłem zupełnie innemu projektowi… o którym już za kilka akapitów.

## 2020

2020 zacząłem z przytupem. „Wziąłem się za siebie”, zacząłem bardziej dbać, lepiej odżywiać, regularnie chodzić na siłownię, wstawać o tej samej porze i ogólnie moje życie stało się znacznie bardziej zorganizowane. Niestety, obecna sytuacja związana z pandemią nieco mnie przytłoczyła, a rutyna dnia codziennego przez to rozsypała. Powoli staram się dojść do siebie, ale jednocześnie mam z tyłu głowy gdzieś myśl o tym, że nikt nie był na to wszystko gotowy i **nie ma nic złego w tym, jeśli dam sobie nieco więcej luzu**. Polecam Wam to również.

Moim największym projektem 2020 jest… książka o TypeScripcie!

## Książka „TypeScript na poważnie”

Tak, dobrze czytasz. W ubiegłym roku zacząłem po cichu **pracować nad książką o TypeScripcie**. Zebrałem sporo feedbacku odnośnie samego pomysłu, a później na temat gotowych rozdziałów i Wasza reakcja absolutnie mnie zaskoczyła, a zainteresowaniem tematem przerosło! **Nie ma dnia, żeby ktoś nie pytał o datę premiery albo nie deklarował chęci zakupu** książki pomimo tego, że jeszcze nie zacząłem żadnej promocji w social media. Informacje po prostu w mig rozeszły się od znajomych do ich znajomych, a od nich do kolejnych osób…

<figure id="attachment_2501" align="aligncenter" width="1024">
  <a href="/public/assets/wp-content/uploads/2020/04/Book-Cover-Mockup-2.jpg"><img src="/public/assets/wp-content/uploads/2020/04/Book-Cover-Mockup-2-1024x774.jpg" alt="Okładki książki „TypeScript na poważnie” w wersjach drukowanej, Kindle i iPad" width="1024" height="774" class="size-large wp-image-2501" /></a>
  <figcaption>
    Szykują się 3 wersje książki „TypeScript na poważnie”: Kindle, iPad (epub) i druk, o ile pandemia pozwoli.
  </figcaption>
</figure>

Dzisiaj mogę zaprezentować Wam już niemal gotową książkę mojego autorstwa: **TypeScript na poważnie**. Informacje o niej znajdziecie na [typescriptnapowaznie.pl](http://typescriptnapowaznie.pl/). Możecie tam pobrać spis treści, a po zapisaniu się na listę mailingową otrzymacie darmowy rozdział i informacje o postępach pracy. Zachęcam do tego! 😊

W kolejnych tygodniach możecie spodziewać się więcej aktualizacji! **Na blogu pojawi się również seria wpisów poświęconych zakamarkom TypeScripta**. Artykuły te będą towarzyszyły promowaniu książki. Będą podstawy, będą rzeczy zaawansowane, będą ciekawostki – taki przedsmak tego, co opisałem w książce, gdzie wszystkie te tematy rozwijam w 120%. Ale nie będzie to tylko marketingowy bełkot – chciałbym dać Wam konkretną wartość, jak zawsze, podobnie jak było z kursem React i Redux.

## Rozwój Type of Web

Niedawno **zatrudniłem pierwszego pracownika Type of Web, Szymona**. Szymon tak napisał do Was na Facebooku:

> Siemka, z tej strony Szymon! Postanowiłem, że czas się w końcu przedstawić, gdyż od jakiegoś czasu możecie czytać posty, które są pisane przeze mnie. Jestem 18-letnim pasjonatem technologii WebDev oraz sprzętu komputerowego. Uwielbiam zdobywać nową wiedzę. Moim celem życiowym jest zostanie Fullstack Developerem, tak więc jeszcze wiele godzin nauki przede mną. Myślę, że tyle wystarczy na krótkie wprowadzenie 😁
> Pamiętajcie: #STAYHOME
> Miłego dnia!

Nie pozostaje mi nic innego, jak tylko napisać: Witamy w ekipie!

## Śniadanie z Programowaniem

Od kilku miesięcy jestem też już stałym gościem programu Śniadanie z Programowaniem, w którym razem z Tomaszem Gańskim, Michałem Michalczukiem i Bartoszem Cytrowskim razem opowiadamy o około JS-owych newsach z ostatnich tygodni. Jest to wspaniała inicjatywa i pomysł firmy Just Join IT. Po pierwszych nagraniach zebrałem bardzo wiele pozytywnych reakcji i komentarzy, za które Wam serdecznie dziękuję. Pamiętajcie, **co dwa tygodnie w piątek o 8:45** lecimy na żywo Facebooku i na YouTube. Wszystkie linki i poprzednie nagrania znajdziecie na stronie: [sniadaniezprogramowaniem.pl](http://sniadaniezprogramowaniem.pl)

## Na koniec

To, co się dzieje na świecie, zarówno jeśli chodzi o wirusa, jak i kryzys wodny i nadciągające susze, a także nadchodzący gigantyczny dół gospodarczy… To wszystko skłoniło mnie do refleksji nad tym, co robię i skupieniem się na rzeczach naprawdę ważnych. Dałem sobie trochę swobody, postanowiłem odpocząć i, wreszcie, odciąć się od rzeczy, których nie lubię, nie chcę i nie mam ochoty robić.

**Dziękuję Wam serdecznie za wsparcie, pozytywne komentarze i reakcje**. Dla mnie, jako twórcy jest to niezwykle ważne, gdyż sprawia, że **czuję, że to, co robię jest dobre i wartościowe**. Jeśli więc wahasz się, czy napisać jakiś komentarz pod moim postem – po prostu go napisz. Jeśli chcesz wysłać mi wiadomość prywatną – **po prostu to zrób**. Możesz sobie nie zdawać z tego sprawy, ale ma to ogromne znaczenie. Odpisuję każdemu!

Takim pozytywnym akcentem w tym niezwykle trudnym czasie chciałbym zakończyć niniejszy wpis. Trzymajcie się bezpiecznie i nie traćcie nadziei :)
